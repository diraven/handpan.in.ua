---
title: Розмір інструмента
---

Автор: Макс Солдатенко.

Розмір має значення?

Сьогодні я розповім про ще один важливий критерій вибору хендпана - розмір. Бо, з одного боку, не завжди хочеться тягати за собою здоровенну бандуру, з іншого - часом не вистачає глибокого оксамитового басу і двох-трьох (чотирьох, п'яти?) додаткових нот.

Типовий діаметр більшості хендпанів - 55 ± 5 см. Цей "плюс-мінус" змінюється в залежності від ряду факторів - від наявності в майстра відповідного налаштувального кільця до потреб конкретного звукоряду - бо деякі ноти при певному об'ємі внутрішньої камери інструмента (наприклад, сі бемоль 4 октави на стандартних 55х шеллах) починають "заводитися" (резонувати) в дисонанс, створюючи так звані паразитні призвуки.

Але є майстри, які виходять за цей "плюс-мінус" і роблять інструменти ще меншого (baby) або більшого (giant) розміру. Серед українських майстрів це Veles Sound Sculptures (їхня фішка - двосторонні бебіки з 9+ нотами), GenOm (їхні бебіки найменші - 40 см, - але й нот на них лише 7), Imago/PanMi (вони роблять і бебіки, і гіганти, зі стандартною кількістю нот) і OMana (двосторонні бебіки - 46 см і СІМНАДЦЯТЬ нот).

Почнімо з бебіка. Його діаметр - 40-48 сантиметрів (в США майстри роблять аж до 35, але то вищий пілотаж - див. нижче Мікропан), максимальна кількість нот на стороні дінг (зверху) - 9, ДУЖЕ рідко - 10, а доступні тональності, як правило, вищі за стандартні - бо місця для нотних полів лишається менше.

Тобто, якщо тональність (читай - дінг) стандартного хендпана - сі2-мі3, то в бебіка - мі3-сі3, але, знов-таки, є винятки 

У Велеса, наприклад, є бебіки стандартної висоти (ре3) у подвійному звукоряді Celtic/Kurd (сі бемоль, винесена на зворотній бік інструмента, дає можливість грати обидва лади - див. нижче) - прекрасне рішення для тих, хто вагається з вибором і одночасно хоче собі компактний інструмент для подорожей. В Імаго, з іншого боку, не стали йти на компроміс по кількості нот на стороні дінг (там все як у "дорослого" пана, 8+1 - див. нижче), але значно підвищили висоту звучання - для Курда, наприклад, це соль#3, для гармонічного мінора - сі3 

З гігантами інша історія. Це дійсно великі інструменти діаметром 60+ сантиметрів з більшою кількістю нот та/або нижчим дінгом. Про портативність тут мови не йде, а на перший план виходить ЗВУК. Причин робити такі здоровенні одоробла дві:
* Отримати повнонотний (9-10 нот на стороні дінг) хендпан в басовому регістрі, де має поміститися більше нот другої октави - а як ми пам'ятаємо, що нижча нота - то більше нотне поле (див. нижче Full Moon i Goliath);
* Зробити більшу кількість нот на одному боці інструмента, не вдаючись до "мутації" (тобто не клепаючи >1 ряду нот на боці дінг), або навпаки, коли майстер настільки захопився мутацією, що втратив всяке почуття міри (див. нижче Infinite Minor)

Серед наших майстрів гіганти робить Макс Миронюк з Imago. Вони мають діаметр 65 см, 10 нот і звукоряд С (до) Deshvara з відчутним індійським присмаком.

Можливо, інші українські виробники (найімовірніше, ОМана) також робили гіганти в якості експерименту, але мені про то достеменно невідомо. Хлопці, якщо читаєте мене, відпишіть - робили чи нє.

В Європі та США експерименти з розмірами мали більший успіх, ніж в Україні, та подекуди перейшли в серійне виробництво.

Наприкінці приведу кілька прикладів "ігор розміру" з вітчизняної та світової практики хендпанобудівництва:

## "Нестандартні стандарти" (ті самі ±5 см)

Їх можна знайти в багатьох виробників - ось, наприклад, швейцарський Asachan у досить незвичному "приджазованому" звукоряді TiRak у сі-бемоль-мінорі, діаметр 53 см: https://youtu.be/PbVoA5ZxCB0

Або Luna Handpan серії New Moon, звукоряд Artemis (майже те саме, що Курд), діаметр 52 см: 
https://youtu.be/WQqVPTnakmo

## Бебіки: 

* Серед наших українських -
Veles Sound Sculptures, той самий "КурдоКельт" в ре3, 45 см:
https://youtu.be/Y-kHqyCMlGA
* "Сопрано-хендпан" Imago в гармонічному мінорі, дінг в сі3, також 45ка: https://youtu.be/V0aMnV897kk
* Бебі пан від GenOm, 40 см, 6+1 мі кельтік https://www.youtube.com/shorts/EQOLPi7Fqpc
* Ось італійський 10-нотний бебі пан від мого улюбленого майстра Марко Делла Ратта (MdR Disco Armonico) - до речі, саме він одним з перших в світі став експериментувати з розмірами і придумав робити і бебіки, і гіганти: https://youtu.be/aLKniw86WSo
* А ось і той самий американський 35-сантиметровий Мікропан у фа-дієз-мажорі від Axiom: https://youtu.be/fXJ4qXB7Th0

## Гіганти:

* Вітчизняний C Deshvara від Imago: https://youtu.be/3A05o9C55r0
* F# Infinite Minor - скажений 28-нотний супермутант-гігант від бразильського майстра Антоніо Арвінда, Satya Sound Sculptures:
https://youtu.be/yoJttw7jiYQ
* Full Moon - серія 60-сантиметрових гігантів від Luna Handpans. Цікаво, що ця серія хендпанів робиться не зі сталі, а з мідно-нікелево-цинкового сплаву: https://youtu.be/WKmQUXAuRlM
* Ну і, нарешті, Goliath - це не то шо баняк - це здоровенна 75-сантиметрова виварка від майстрів Arcana Instruments з Колорадо, США. Вони втілили ідею зробити повнорозмірний хендпан на цілу октаву нижче за звичайний (в даному випадку до#2 кельтік), опустивши УСІ ноти на колі на октаву. На сьогодні Голіаф - це найбільший і найнижчий інструмент в світі. Цікаво, що на нижній стороні цього здорованя налаштовані ті самі ноти, тільки октавою вище, що виконують функцію підсилювачів, збільшуючи резонанс і без того потужного інструмента. А враховуючи, що це ще й нержавійка (СУСТЕЕЕЙН!!!), звук Голіафа стає просто неосяжним (слухати тільки в хороших навушниках!): https://youtu.be/y9iALHmL1K0
