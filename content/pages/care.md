---
title: Догляд
---

Описане в цьому пості не є істиною останньої інстанції. Довіряйте, але перевіряйте. Якщо десь надано неточну інформацію – виправте або доповніть, будь ласка, в телеграмі.

Більшість сучасних гендпанів роблять із різного роду металу. Навіть якщо матеріал вашого інструмента заявлений як "нержавіюча сталь", за певних умов він усе одно може бути схильний до корозії. Тому ретельно перевіряти і доглядати варто завжди.

Догляд за гендпаном з нержавіючої сталі за умови відсутності слідів корозії, як правило, зводиться до протирання його від бруду та пилу. Власне, все. Протирати краще всього мікрофіброю. Якщо бруд застарілий, можна протерти інструмент звичайним або ізопропіловим спиртом. Сильно терти не треба: іноді, гендпани мають покриття, яке можна таким чином пошкодити. Не варто використовувати агресивні розчинники типу ацетону. У жодному разі не обробляйте ними стик півкуль – це може пошкодити тонкий шар клею, яким вони з'єднані.

Якщо ви помітили на вашому інструменті сліди корозії (іржу):

- **Проконсультуйтеся з виробником і/або продавцем вашого інструмента.** Марок сталей багато, способів і покриттів теж багато, конкретно у вашого інструмента можуть бути якісь нюанси – їх краще знати заздалегідь.
- **Не зберігайте інструмент у чохлі.** Тканина і наповнювач чохла утримують вологу і створюють особливий мікроклімат всередині чохла. Це провокує корозійні процеси. Краще зберігати інструмент як є, у сухому добре вентильованому приміщенні.
- **Візьміть за правило протирати інструмент після гри.** Наприклад, ганчірочкою з мікрофібри. На наших долонях завжди є волога і сіль – така комбінація також провокує корозію. Миття рук не врятує, бо піт та сіль на ваших долонях є завжди.
- **Створіть захисний шар.** На ринку багато варіантів антикорозийних покриттів:
  - Доцільно використовувати автомобільні мастила: Нанопротек, Балістол та ін.
  - Для людей, які хочуть заморочитися і зробити все "за правилами", існують Phoenix Oil, Metal Sounds Oils або Isthmus Oil, які призначені саме для догляду за гендпанами.
  - Використовувати харчові олії не рекомендується. Вони, при нанесенні на поверхню інструмента, з часом псуються і видають не зовсім свіжий аромат.

Будь-яке покриття з часом потрібно оновлювати. Для цього потрібно зняти старе, наприклад, спиртом, і нанести нове. Спробуйте раз на місяць. Якщо з'явиться корозія, то раз на два тижні, якщо не допоможе – раз на тиждень або частіше.
