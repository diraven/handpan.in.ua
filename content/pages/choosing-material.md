---
title: Матеріал інструмента
---

Автор: Макс Солдатенко.

Як ви знаєте, хендпан - це сталевий перкусійний інструмент. Більшість українських і світових виробників використовують три основні класи сталі, хоча підхід до них в кожної майстерні свій. Отож, поїхали!

Нержавійка (a.k.a. нерж, нержа, STL) - до цього класу відносяться сплави, що містять, крім заліза і вуглецю, також хром та інші метали - нікель, титан, мідь, тощо. В хендпанобудуванні найчастіше використовується 430-та марка. Це найлегший в обробці і найнадійніший матеріал. Нержавіюча сталь дзвінка, в неї яскравий звук і дооовгий сустейн (протяжність ноти), а обертони - чіткі і виразні. Ставлення цієї сталюки до корозії очевидне з назви Це найкращий вибір для медитативного стилю гри, та й загалом - оптимальний для початківців. Деякі майстерні беруть для заготовок тонкі листи металу (1-1,1 мм), тому звук виходить дзвінкий, "ефірний", хоча й не дуже насичений, в інших листи товстіші (1,2-1,3 мм), вони продукують коротший, але густіший сустейн. 

В ОМани (а тепер і в майстрів Atom і Guda) представлена також елітна версія нержавійки: Драконова Шкіра. Це товстенна сталь, накована в "лускатій" текстурі, яка не тільки вражаюче виглядає, а й робить звучання надзвичайно м'яким і соковитим. Вартість Драконів вища, ніж звичайної нержі, бо ковка такої "шкіри" - дуже марудний, копіткий процес, який не пробачає помилок. Також деякі майстерні (наприклад, GenOm) експериментують з "екзотичними" видами нержавійки, такими, наприклад, як хірургічна сталь - вона має цікавий тембр та незвичний сустейн зі стрімким затуханням.

Азотована сталь (вона ж азот, N2, нітро, нітрокарбон) - конструкційна сталь, яка проходить процес насичення азотом. Найпоширеніша марка на наших теренах - 08ПС. Класика хендпанобудівництва. Завдяки азотуванню, ця сталь стає твердою, жорсткою, має коротший сустейн, сухіші обертони, ніж в нержавійки, і непоганий захист від корозії - проте, час від часу все ж потребує змащування. Ідеально підходить для швидкого перкусійного стилю гри. Це найдешевший матеріал, але технологічний процес в нього довший і складніший, ніж в нержавійки, тому не всі майстерні - особливо зараз - беруть замовлення на азотовані інструменти. 

Високовуглецева пружинна сталь - найчастіше марки 65Г (вона ж 65ка, HP, хапе, hardpan). З цієї марки сталі виготовляють, поміж іншого, автомобільні ресори, поршні, гальмівні стрічки, опорні шайби. 65-ка дуже міцна, пружна, має унікальні акустичні властивості, а ще вона ТВЕРДА ЯК СКОТИНЯКА - звідси назва hardpan. Банячки з HP мають приємну оксамитову текстуру (дуже тактильні хендпасики!), м'яке "пухнасте" звучання та довгий, майже як у нержі, сустейн (хоча, скажімо, в ОМани та кількох інших майстрів сустейн на 65ках коротший через товстіші заготовки та/або додаткові звукопоглинаючі кільця, вклеєні з середини шелла). Крім того, хапешка дає надзвичайно виразні, об'ємні обертони, які чудово гнуться (я маю на увазі прийом гри "бенд", при якому на нотному полі виокремлюється один обертон і притисканням пальця "вигинається" донизу, створюючи приємне вібрато - див. відео). Підходить для всіх стилів гри. Вартість хендпанів з пружинної сталі зазвичай аналогічна нержавійочним. Єдиний недолік цього матеріалу - слабкий захист від іржі. Тому хендпан з "лисої" HP потребує особливого догляду - регулярного змащування та протирання промасленою ганчіркою після кожного сеансу гри, а у вологому кліматі іноді й між сеансами.

Втім, майстерні Veles Sound Sculptures та Widjana знайшли оригінальне рішення цієї проблеми - запропонувавши опцію покриття будь-якого хендпана шаром порошкової фарби. Крім естетичного ефекту, це забезпечує надійний захист від корозії, що для 65-ки особливо актуально - але водночас фарба трохи гасить сустейн і пом'якшує, "заокруглює" звук, що може бути як плюсом, так і мінусом, в залежності від ваших уподобань. До речі, саме з міркувань звучання Велес колись пофарбував порошком хендпан з нержі.

Здавалося б, нафіга зайцю стоп-сигнал? Але маю вам сказати, вийшов дуже цікавий інструмент!

Тема, яка заслуговує окремої статті - зовнішнє покриття хендпана - бо тут майстри пустилися берега і понавигадували такого, що часом на голову на натягнеш - від вогняних малюнків WhimFire від Bellart до покриття японським лаком уруші від Luna Handpans. 

P.S. Нижче - кілька прикладів звучання різних матеріалів від вітчизняних виробників:

* Велес. Ре Курд, 65 г https://m.facebook.com/story.php?story_fbid=4271931362893776&id=100002308639528
* Велес. До# Курд, азот https://m.facebook.com/story.php?story_fbid=3958986777521571&id=100002308639528
* Велес. До# Курд, нержа (на першому відео) https://m.facebook.com/story.php?story_fbid=4667010263385882&id=100002308639528
* Велес. Ре Курд, 65г під порошковою фарбою https://youtu.be/36fRgtf8wlE
* ОМана. Соль# Гармонічний Мінор мутант, 65г https://youtu.be/EPDC1nZvfbI
* ОМана. Мі Еквінокс, азот https://youtu.be/qKoGIr-JiIM
* ОМана. Ре Курд, нержа https://youtu.be/fANalq9EnhI
